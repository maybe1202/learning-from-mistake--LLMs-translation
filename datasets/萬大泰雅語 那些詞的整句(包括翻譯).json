{
    "sinsi’ , ya su’ ramas ? ": "老師，你好嗎？",
    "ramas cu , isu’ ga ? ": "我很好，你呢？",
    "ramas cu uṟi , bahbah su’ caṟung . ": "我也很好，謝謝。",
    "seyto’ su’ uṟi ? ": "你也是學生嗎？",
    "ho’ , seyto’ cu kung . ": "是的，我是學生。",
    "seyto’ hiya’ uṟi ? ": "他也是學生嗎？",
    "aṟat , sinsi’ hiya’ . ": "不是，他是老師。",
    "tatuli’ . ": "請起立。",
    "talang kumaṟal . ": "請說（說說看）。",
    "talami manapung . ": "請聽（聽聽看）。",
    "tatama’ . ": "請坐下。",
    "ima’ si su’ ? ": "你是誰？",
    "Temu ralu’ mukung . ": "我是Temu。",
    "Walis ralu’ ni hiya’ ? ": "他的名字是Walis嗎？",
    "aṟat , Pawan ralu’ ni hiya’ . ": "不，他的名字是Pawan。",
    "ule’ malikuṟ ka isu’ , ": "你是男生。",
    "ule’ min kanel ka cami . ": "我們是女生。",
    "ule’ malikuṟ ka Bakan uṟi ? ": "Bakan是男生嗎？",
    "aṟat , ule’ kanel hiya’ . ": "不，她是女生。",
    "cel ki kutux huṟil mu . ": "我有一隻狗。",
    "makalux kumis ni . ": "牠的毛是黑色的。",
    "kisli’ mu caṟung . ": "我很喜歡牠。",
    "sungkisli’ kinang nak hiya’ uṟi . ": "牠也很喜歡我。",
    "cel inu’ ka sinsi’ ? ": "老師在哪裡？",
    "nel sani ka sinsi’ . ": "老師在這裡。",
    "cel inu’ ka papatas su’ ? ": "你的鉛筆在哪裡？",
    "cel saca ka papatas mu . ": "我的鉛筆在那邊。",
    "amol ka hani ? ": "這是什麼？",
    "rakat/hanray kani . ": "這是桌子。",
    "aṟusuw ka rakat tataman haca ? ": "那張椅子很重嗎？",
    "ho’ wa ! aṟusuw . ": "是的！（它）很重。",
    "ima’ ka ci’uli’ haca ? ": "那個人是誰？",
    "yaya’ mu ka ci’uli’ haca , ": "那個人是我的媽媽。",
    "amol ka pumahun ni hiya’ ? ": "她是做什麼工作？",
    "kanggohu ka pumahun ni . ": "她是護士。",
    "kelan na patas ka bawi’ na rakat/hanray haca ? ": "桌子的上面有書嗎？",
    "kelan na tugal patas ka bawi’ na rakat/hanray haca , ": "桌子的上面有三本書，",
    "utux ka matanah , sa’ing ka makalux . ": "一本是紅色的，兩本是黑色的。",
    "patas ni ima’ ka matanah hiya’ ? ": "紅色的書是誰的？",
    "patas ni sinsi’ ka matanah hiya’ . ": "紅色的書是老師的。",
    "ṟamagal ci’uli’ kora’ moṟow mu . ": "我的家（共）有五個人。",
    "yaki’ , yaba’ , yaya’ , suse’ kanel lu kuṟing . ": "祖母、爸爸、媽媽、妹妹和我。",
    "nel cu lunpuw patas ci ka komin syawse . ": "我在國民小學讀書。",
    "cel lunpuw ci yociyen ka suse’ mu kanel . ": "我的妹妹在幼稚園讀書。",
    "yaya’ , matatuli’ cu la . ": "媽媽，我起床了。",
    "Watan , maṟabuna’ su’ ong , awah awah mani’ ci nani’un sasan . ": "Watan，你起得好早，來，來吃早餐。",
    "iya’ hang , paawax cu ci apnux hang . ": "等一下，我先刷牙。",
    "pime ka raṟes su’ uṟi kay . ": "你也要洗臉喔。",
    "ba’un mu . ": "我知道了。",
    "pira’ ingkaṟalan su’ ? ": "你幾歲了？",
    "malapṟow ingkaṟalan mu . ": "我十歲了。",
    "pira’ mamu macsuse’ ? ": "你們有幾個兄弟姊妹？",
    "sa’ing ka asuṟan malikuṟ lu utux ka suse’ kanel . ": "兩個哥哥和一個妹妹。",
    "pira’ ingkaṟalan naka suse su kanel ? ": "你的妹妹幾歲？",
    "matṟu ingkaṟalan ka suse’ mu kanel . ": "我的妹妹六歲。",
    "cel inu’ ka moṟow su’ ? ": "你的家在哪裡？",
    "cel nanahi’ ka moṟow mu . ": "我的家在山上。",
    "cel sunsebeh papasba’an ci ke’ ka moṟow su’ ? ": "你的家在學校附近嗎？",
    "ho’ , cel sunsebeh papasba’an ci ke’ ka moṟow mu . ": "是的，我的家在學校附近。",
    "maskakiy cu karirex musa’ moṟow papasba’an ci ke’ . ": "我每天走路去學校。",
    "Piyu , minoh su’ inu’ ? ": "Piyu，你從哪裡來？",
    "minoh cu alang Sasi’ . ": "我從Sasi部落來。",
    "maha’ su’ inu’ cuxan ? ": "你明天要去哪裡？",
    "maha’ cu Paṟan cuxan . ": "我明天要去巴蘭（現霧社）。",
    "kinhayuw musa’ kay . ": "慢走喔。",
    "ramas kaṟal soni’ . ": "今天天氣很好。",
    "waṟal maloṟak nanahi’ yaba’ mu . ": "爸爸去山上打獵。",
    "cel mabaxu’ ci lukus gong yaya’ mu . ": "媽媽在溪邊洗衣。",
    "masalahaw min moṟow cami ci asuṟan mu malikuṟ . ": "哥哥和我在家裡玩。",
    "pakaṟek ka wagi’ la . ": "太陽出來了。",
    "waṟal mumaṟah ka yaba’ yaya’ . ": "爸爸和媽媽去工作。",
    "pakaṟek ka buṟating la . ": "月亮出來了。",
    "tehuk moṟow ka yaba’ yaya’ la . ": "爸爸和媽媽回家了。",
    "magaluw min mani’ ci mami’ lu matox ci hangitux . ": "我們一起吃晚餐和看星星。",
    "umolax la . ": "下雨了。",
    "nel su’ maras ci taṟasi’ ? ": "你有沒有帶雨傘？",
    "nel cu maras . ": "我有帶。",
    "yo ka inu’ taṟasi’ su’ isu’ ? ": "你的雨傘是哪一把？",
    "yo ka hani taṟasi’ mukung . ": "我的雨傘是這一把。",
    "maga amol ka ṟaṟulung cel kaṟal bawi’ haca ? ": "天上的雲是什麼顏色？",
    "malabu’ ka ṟaṟulung cel kaṟal bawi’ . ": "天上的雲是白色的。",
    "ramas taxan ka hungu’ na amutux cel kaṟal bawi’ haca ? ": "天上的彩虹美麗嗎？",
    "ramas caṟung taxan ka hungu’ na amutux cel kaṟal bawi’ . ": "天上的彩虹真美麗。",
    "paṟat ka ṟapak cel naumit haca . ": "田野有四朵花。",
    "maspat ka kaman cel naumit ki . ": "田野（上）有八枝草。",
    "ma’as caṟung sabihuṟan ka laha’ haca . ": "風吹（來），它們（很）高興。",
    "yona cel mastukung tunux ka ṟapak . ": "花好像（在）點頭。",
    "yona cel tumapa’ ci aba’ ka kaman . ": "草好像（在）拍手。",
    "payux ka rangi’ mu . ": "我有很多朋友。",
    "takokuw ka Watan , lalabu’ ka Piyu . ": "Watan很高，Piyu很矮。",
    "angṟat ka Pawan , ma’ilang ka Yawi . ": "Pawan很勤勞，Yawi很懶惰。",
    "magaluw min sunbaba’ lu makapuri’ karirex . ": "我們每天一起學習和玩耍。",
    "pasba’ caminan ka sinsi’ ; ": "老師告訴我們，",
    "matox ta’ ci nabkis ga maramat . ": "我們對長輩要尊敬。",
    "matox ta’ ci rangi’ ga makuramat . ": "我們對朋友要尊重。",
    "musa’ pasba’ ci ke’ ga iya’ saṟahu’ . ": "上學不可以遲到。",
    "iya’ samahmut humiri’ ci pila’ . ": "用錢不可以隨便浪費。",
    "mahnguw la , matata’ cu pasba’an ci ke’ . ": "下課了，我走出教室。",
    "kelan utux iboh ka cel tanux na pasba’an ci ke’ . ": "教室的外面有一棵赤陽木。",
    "kelan utux cacipil cel ci ka iboh . ": "在赤陽木上有一隻畫眉鳥。",
    "cel mawas micuw ka cacipil . ": "畫眉鳥正在唱歌。",
    "mama’ , maṟabuna’ su’ . ": "叔叔，早安。",
    "Piyu , maha’ su’ inu’ ? ": "Piyu，你要去哪裡？",
    "rasun cini paktox ising ni yaya’ mu . ": "媽媽要帶我去看醫生。",
    "hunco’ su’ la ? ": "你怎麼了？",
    "nel makilux ka tunux mu la . ": "我發燒了。",
    "amol ka kisli’ su’ caṟung salahgan ṟumuy ka hi’ ? ": "你最喜歡玩什麼運動？",
    "pasboru’ ka kisli’ mu caṟung . ": "我最喜歡打球。",
    "sika hunco’ na hi’ ? ": "為什麼？",
    "sika hapṟow na hi’ mu ka pasboru’ . ": "打球使我身體強壯。",
    "ya su’ ba’ mawas ? ": "你會唱歌嗎？",
    "ho’ ca , ba’ cu mawas ci ramas pungan na awas . ": "是的，我會唱好聽的歌。",
    "ya su’ ba’ maṟuy ? ": "你會跳舞嗎？",
    "ho’ca , kinramasan ka ṟaṟuy mu . ": "是的，我跳得特別好。",
    "kani ga pagaluw ta’ maṟuy lu mawas aw ! ": "那麼我們一起唱歌和跳舞！",
    "pira’ wagi’ micuw la ? ": "現在是幾點？",
    "maspat wagi’ sasan micuw . ": "現在是早上八點。",
    "pira’ wagi’ matatuli’ su’ sasan ? ": "你早上幾點起床？",
    "matṟu wagi’ matatuli’ cu sasan . ": "我早上六點起床。",
    "pira’ wagi’ mabel su’ malahngan ? ": "你晚上幾點睡覺？",
    "ma’’iru’ cunka’ wagi’ mabel cu malahngan . ": "我晚上九點半睡覺。",
    "Temi cu , ramas su’ , cel moṟow ka Iwal ? ": "你好，我是Temi，請問Iwal在家嗎？",
    "Bakan cu , ungat moṟow ka Iwal asuṟan kanel mu , wal tanux la . ": "我是Bakan，姊姊Iwal不在家，她出去了。",
    "ux ! kanon unel ni la ? ": "是喔！她什麼時候回來呢？",
    "na’ tikiy hang ga , unel micuw la . ": "等一下吧，馬上就回來了。",
    "minsa’ su’ inu’ hiṟa’ ? ": "你昨天去哪裡？",
    "minsa’ min matisal mumaṟah yutasan hiṟa’ hang . ": "我們昨天去山上拜訪爺爺。",
    "amol ka pinkane’an mani yutas ? ": "爺爺請你們吃什麼？",
    "pinkane’an mini ci ṟapit , rangil , lu aṟingu’ na waṟux . ": "爺爺請我們吃飛鼠、麻薯和藤心湯。",
    "ba’ cu matas . ": "我會畫圖。",
    "ba’ cu matas yaya’ mu . ": "我會畫我的媽媽。",
    "ramas taxan ka roṟi’ ni yaya’ mu . ": "我媽媽的眼睛很漂亮。",
    "makalux lu unruṟux ka sinunux ni yaya’ mu . ": "媽媽的頭髮又黑又長。",
    "maṟuk wagi’ aṟ ! minakung ka kaṟal la . ": "天黑了！太陽下山了。",
    "minakung ka kaṟal aṟ ! mawas ka pacus/ringaw la . ": "天黑了！蟋蟀叫了。",
    "mawas ka pacus/ringaw aṟ ! nel pakaṟek ka buṟating la . ": "蟋蟀叫了！月亮出現了。",
    "nel pakaṟek ka buṟating aṟ ! milhaw ka ngaw la . ": "月亮出現了！小貓睡醒了。",
    "matuwagi’ soni’ la ong ? ": "今天有出太陽嗎？",
    "ho’ wa , makilux caṟung ka kaṟal soni’ . ": "是的，今天天氣真的很熱。",
    "waṟal maras ci taṟasi’ musa’ tanux ka yaya’ ? ": "媽媽外出的時候，有帶傘嗎？",
    "ini’ wa ! ṟumungi’ maras ci taṟasi’ la . ": "沒有喔！她忘記帶雨傘了。",
    "ana cu musa’ tanux cakan na rex ? ": "今天中午我可以出去嗎？",
    "iya’ , yotas ka awalax tanux . ": "不行，外面下著大雨。",
    "minlu masot ga , ana cu musa’ matisal la aw ? ": "如果雨停了，我可以出去嗎？",
    "ho’ , ga iya’ ṟungi’ moh mani’ ci kin_gaben . ": "可以，但記得傍晚要回來吃晚餐。",
    "kistagan ni yaki’ cuxan . ": "明天是阿嬤的生日。",
    "soni’ ga minsa’ min rungil ci asuṟan mu . ": "今天我和姊姊一起做了一個麻糬。",
    "babi’ min yaken cuxan . ": "明天要送給阿嬤。",
    "hita ni si ingkux mi cami . ": "我們希望讓她驚喜。",
    "ima’ su’ ? ": "你是誰啊？",
    "yaki’ , cami ci Ibuk gawahi ka a’alu’ . ": "阿嬤，是我和Ibuk，請開門。",
    "kuba’ nak cimu , lunglungun mu cimu . ": "原來是你們啊，好想念你們。",
    "yaki’ , sin na’as ci kistagan su’ soni’ . ": "阿嬤，祝您生日快樂。",
    "yaki’ , ingkami’ ka roṟi’ su’ pakalimu’ . ": "阿嬤閉上眼睛祈禱。",
    "tugal ka pinsina’ ni ci sinoṟal , ": "她許了三個願望，",
    "hita mamu murkes . ": "希望你們長的高，",
    "hita ta’ sabalbale’ utux nakis . ": "希望我們全家人都平安，",
    "hita payux la kilhun ta’ pilaw ingkaṟalan hani . ": "希望今年大豐收。",
    "utux ṟinogan ga pira’ rex ? ": "一個星期有幾天？",
    "mak mapitu rex utux ṟinogan . ": "一個星期有七天。",
    "mak pira’ ṟinogan soni’ la ? ": "今天是星期幾？",
    "ṟumuw soni’ . ": "今天是星期天。",
    "maha’ ta’ rehay kiyokay . ": "我們要去教會做禮拜。",
    "ṟaṟik ka use’ luling abagan . ": "夏天河水很深，",
    "ga muhla’iy ga , lalabu’ ka use’ luling , ": "但冬天河水很淺，",
    "mahnguw ta’ na kinabagan micuw . ": "現在是夏天我們放暑假。",
    "payux ka behuṟ i abagan . ": "夏天常有颱風。",
    "unel ka behuṟ , mamaha’ mamu pasba’an ci ke’ ? ": "颱風要來了，你們要上學嗎？",
    "ana ini’ usa’ pasba’an ci ke’ kira’ . ": "我們今天不必上課。",
    "taxi haṟi’ , iya’ pagiy moṟow kay ! ": "小心一點兒，你們不要離開屋子喔！",
    "ho’ , ba’un min la . ": "好的，我們知道了。",
    "pakmuhla’iy ga mahu’il ka namuru’ . ": "秋天，橘子成熟了。",
    "magaṟagu’ matanah magasulu’ ka mukurakes haca . ": "山坡上（橘子）有綠，有紅，也有黃。",
    "maha’ min lumamu’ ci namuru’ mumaṟah kora’ utux moṟow hang . ": "我們一家人到山上摘橘子。",
    "mamicuw paspun ka kagiri’ naha’ . ": "他們的背簍一下子就裝滿了。",
    "cami ga habaṟow min na mama’ . ": "我們是一群螞蟻。",
    "angṟat min mumaṟah . ": "我們工作很勤勞，",
    "box minsutuw raxal laha’ ci kuya’ mingki’ kahuni’ . ": "地上的米粒和樹下的蟲，",
    "hakucun min musa’ moṟow kora’ . ": "我們都搬回家。",
    "angṟat min na mama’ ka cami . ": "我們是一群勤快的螞蟻。",
    "cel inu’ ka Watan lu Boya ? ": "Watan和Boya在哪裡？",
    "cel maki’ ci ka patatalaman . ": "他們在運動場上，",
    "cel macacapung matatalang ka laha’ haca . ": "他們在比賽跑步。",
    "ima’ naha ka ini’bi’ ? ": "誰跑贏？",
    "as munak ba’iy ci Boya . ": "我就知道是Boya，",
    "angṟat nak sunbaba’ karirex ka hiya’ . ": "因為他天天努力練習。",
    "pumaṟah ka yaba’ mu , ": "我的爸爸是一位農夫，",
    "matabuk cunlak karirex . ": "每天在田裡耕作很辛苦。",
    "makilux na wagi’ ka tunux ni , ": "太陽曬了他的頭，",
    "mahuṟi’ na rinang kora’ ka lukus ni la . ": "汗水弄濕了他的衣服。",
    "payux ka kinloh ni pagiy ci pilaw , ": "今年稻米豐收，",
    "ma’as caṟung ka yaba’ mu , bale’ masise’ . ": "爸爸高興得笑呵呵。",
    "kelan cu tutux na ritensya’ . ": "我有一台腳踏車，",
    "pasritensya’ cu musa’ pasba’an ci ke’ . ": "每天騎它去上學。",
    "ci tutux rex , maki’ cu tu’uy a’usa pasba’an ci ke’ . ": "有一天，在上學的路上，",
    "mahiri’ ka ritensya’ mu la . ": "我的腳踏車突然壞掉了。",
    "utux ci muke ki ka mama’ . ": "還好叔叔經過，",
    "ramas ka linlungan ni sisabale’ cini . ": "他好心的幫我修好它。",
    "mpatapanga’ amol musa’ Taypey aṟ ? ": "到台北要搭什麼車呢？",
    "tapanga’ kisya’ . ": "搭火車。",
    "tapanga’ kisya’ ga hala buse’ haṟi’ aṟ ? ": "搭火車大概多久才會到達？",
    "maha’ tugal wagi’ haṟi’ wa ! ": "大約要三小時！",
    "mamicuw ka tapanga’ kisya’ laha’ ci ṟaṟulu’ ? ": "搭火車比搭公車快嗎？",
    "umabas mamicuw ka kisya’ . ": "搭火車比較快。",
    "payux ka ṟaṟulu’ tu’uy . ": "路上汽車很多，",
    "tabale’ haṟi’ maskakiy tu’uy . ": "走路要小心。",
    "patikaluw musa’ tapanga’ ci ṟaṟulu’ . ": "搭公車要排隊上車，",
    "paktamuku’ tapanga’ ci otobay . ": "騎機車一定要帶安全帽。",
    "payux la ragex ka Taywan . ": "台灣有很多的山，",
    "Isan ka babawi’ caṟung . ": "台灣最高的山是玉山。",
    "puragex ka alang min . ": "我們的部落群山環繞。",
    "ho’ , puragex ka alang min . ": "是的，我們的部落群山環繞，",
    "babawi’ nak ruma’ , cel nak ki ka lalabu’ uṟi . ": "有的比較高，也有比較矮的。",
    "moh inu’ la tu’uy ka a’usa Bubu’ ? ": "請問白石山在哪裡？",
    "cel mukura’ pakaṟekan na wagi’ . ": "白石山在東邊。",
    "moh inu’ ka a’usa Makcagis ? ": "請問怎樣到Makcagis？",
    "ululi’ ci ka tu’uy hani la ga , tehuk la . ": "順著這條路往前走就到了。",
    "mananu’ kanon maskakiy ga patehuk ? ": "要走多久才會到達呢？",
    "hala sebeh haṟi’ utux wagi’ . ": "大約一個小時。",
    "cel kelan na amol ka luling ? ": "河流裡有哪些動物？",
    "kelan na ucyux , kakagang lu balulung ka luling . ": "河裡有魚、蝦和螃蟹。",
    "pira’ la papak ka kakagang hiya’ ? ": "螃蟹有幾隻腳？",
    "maspat la papak ni ka kakagang hiya’ . ": "螃蟹有八隻腳。",
    "matasi’ la use’ ka luling , kinramasan taxan . ": "河流清澈，很美麗。",
    "musa’ mulata’ muhla’iy ka mpulata’ hiya’ . ": "獵人冬天常去山上打獵，",
    "ini’ kasa gahṟa’ . ": "不管天有多冷，",
    "ini’ kasa tuhya’ uṟi . ": "不管路有多遠，",
    "ini’ bah’ mangungu’ . ": "他們都不害怕，",
    "masaṟusuw ka pinanga’ ci baṟok lu mit . ": "背著沉重的山豬和山羊。",
    "yaki’ , nel cu la . ": "阿嬤，我回來了。",
    "ux ! malax mamu pasba’an ci ke’ la ? ": "是喔！你們放學了。",
    "ma’uṟiy ka labos mu . ": "我肚子餓了。",
    "makmani’ su’ ci amol ? ": "你想吃什麼嗎？",
    "makmani’ cu ci cehuṟ . ": "我想要吃芋頭。",
    "cel rakat bawi’ ka cehuṟ , agal nak lu kani’ ga . ": "在桌上有芋頭，妳拿去吃吧。",
    "amol la kisli’ su’ ni’un ? ": "你喜歡吃什麼？",
    "sunkisli’ cu mani’ ci mami’ kung . amol ka pakmani’un su’ isu’ ? ": "我特別喜歡吃飯，那你想要吃什麼呢？",
    "kangahṟasan mu ka mami’ , makmani’ cu ci rangil hang . ": "我已厭倦飯，我想吃麻糬。",
    "ba’un su’ sunno’ sunbale’ ka rangil aw ? ": "妳知道麻糬怎麼做的嗎？",
    "ini’ cu kaba’ . ": "我不知道。",
    "pasba’iy mi su’ , aska cuxun na lahyung ka tibula’ ga murangil . ": "我告訴妳，糯米必須用杵打過才會黏稠。",
    "tatama’ hang kay , amol la pakmani’un su’ ? ": "請先坐下，你想要吃什麼？",
    "cel la mami’ su’ aw ? ": "你有飯嗎？",
    "wah ! bahu la , ungat ka mami’ hiya’ la , nanak pari’ . ": "哇！糟糕，沒有飯了只剩下麵。",
    "kaca uṟi ga , anak utux ṟating ka pari’ . ": "那也好，就一碗麵吧。",
    "mani’ su’ ci urik ? ": "你吃辣椒嗎？",
    "aṟat cu wa , ini’ cu kani’ ci urik . ": "我不要喔，我不吃辣椒的。",
    "lapuw ga , pira’ ka buy kahuni’ na Taywan ? ": "數數看，台灣有哪些果樹？",
    "gitu’ , moka’ lu ga’iloh , payux kaluw . ": "有枇杷、木瓜和香蕉，還有很多很多。",
    "mani’ su’ karirex ci buy ? ": "你每天吃水果嗎？",
    "ini’ cu haṟi kani’ ci buy . ": "不，我很少吃水果。",
    "pahṟow mani’ ci buy ga , hita hapṟow ka hi’ su’ . ": "多吃水果，你的身體才會強壯。",
    "kelan na buy kahuni’ ka tanux su’ ? ": "你家門前面有果樹嗎？",
    "kelan aṟ , galeng ga gitu’ , ung ga kelan na tokeso . ": "有啊，前面是枇杷，後面有百香果。",
    "makahi’ karirex ingkaṟalan ka buy kahuni’ haca aw ? ": "那些果樹每年都結果嗎？",
    "ho’ aṟ , pabu’ ci wagi’ , kani ka makahi’ karirex utux ingkaṟalan . ": "是的，因為陽光充足所以每年都結果。",
    "kelan na sikwa ka pingsiyang su’ ? ": "你冰箱裡有西瓜嗎？",
    "cel ki , bininiy hiṟa’ ni yaba’ mu . ": "有啊，我爸爸昨天買的。",
    "makilux ka kaṟal , inah umak tikiy hang , nani’un ta’ . ": "天氣很熱，我們趕快切來吃。",
    "ho’ ga , halan mu umak , puson tikiy ci timu’ ga sanahyagal ni’un . ": "好，去切啊，再加一點鹽，更好吃。",
    "sinsi’ , muxal ka apnux mu . ": "老師我的牙齒很痛。",
    "ye payux caṟung kamce’ waṟal su’ ni’un la ? ": "你是不是吃太多糖果了？",
    "payux caṟung kamce’ ni’un la ga , ni’un na kuya’ ka apnux . ": "吃太多糖果，牙齒就會被蟲蛀。",
    "hahicolun mu la ? ": "那我該怎麼辦呢？",
    "usa’ paktox ci ising hang . ": "你去給醫生看啊。",
    "babuw ni capung haṟi mani’ ci kamce’ la , karuṟux umox ci apnux . ": "以後要少吃糖果，多刷牙。",
    "sitirahu’ cini sinsi’ karirex kung , matatu’uy la a’usa’ mu ma . ": "老師常常稱讚我是個很乖的小孩。",
    "mpake’ ci mami’ ga galengan mema’ ka aba’ . ": "吃飯前會先洗手。",
    "karamatan mani’ ka mami’ lu raramat minki’ ṟating . ": "把碗裡的飯菜吃光。",
    "minani’ laga umox ci apnux . ": "飯後會刷牙漱口，",
    "rumow umox ci ṟating lu pataṟak . ": "幫忙洗碗和筷子。",
    "raramat ta’ cakan na rex kira’ ga , kelan na gilung , baṟing , sukiy , lu ṟaṟuhing . ": "今天的午餐有雞肉、蛋、四季豆，還有山蘇。",
    "kani la papakarex na pasba’an ci ke’ mamu ? ": "這些是學校的營養午餐嗎？",
    "ho’ wa , kani ka sinrama’ na pasba’an ci ke’ min . ": "是的，這些是學校為我們準備的。",
    "matangi’ mamu kora’ aw ? ": "都吃得飽嗎？",
    "aṟat nanak sikatangi’ aṟ , sikahapṟow na hi’ uṟi . ": "不但吃得飽，也讓我們的身體很強壯。",
    "makapuri’ min soni’ sasan , matakuṟ cu la . ": "今天早上我們在玩的時候，我跌倒了，",
    "ma’ilis ka tari’ mu lu masramuṟux . ": "我的膝蓋受傷流血了，",
    "bali’un cumong na ayu’ lu cabun na kanggohu ka ilis mu . ": "護士將我的傷口擦藥並好好包紮。",
    "ana cu nak mapika’ micuw hang , ": "現在雖然腳一跛一跛的，",
    "pakabale’ nak maksasa’ing rex la . ": "過兩天自然就好了。",
    "Piyu , amol babinarun su’ ? ": "Piyu，你要買什麼？",
    "lawpan , pabiniy cu ci papatas lu papatasan . ": "老闆，我要買鉛筆和筆記簿。",
    "maha pira’ ka binarun su’ ? ": "你要買多少？",
    "papatas kutux lu papatasan kutux . ": "鉛筆一枝和筆記本一本。",
    "ṟamagal karetan kutux papatas , ma’iru’ karetan ka papatasan . ": "鉛筆一枝五元，筆記本一本九元。",
    "masun ga , malapṟow paṟat karetan kora’ la . mahyuw binarun aṟ . ": "加起來全部十四元，很便宜喔。",
    "lawpan , patahobing cu ci utux kabhul . ": "老闆，我有一百元，要換成零錢。",
    "sasun no’ patahobing ? ": "要怎麼換？",
    "yugi ci malapṟow na malapṟow karetan . ": "要換成十個十元。",
    "ho’ ga , malapṟow , mapusal , matul , maspatul , marimal , matṟu mapgan , mapitu mapgan , maspat mapgan , ma’iru’ mapgan . wah ! nanak ma’iru’ mapgan . ": "好，十、二十、三十、四十、五十、六十、七十、八十、九十。哇！只有九十元。",
    "ini’ hico’ , bi’iy cu ci sa’ing ṟamagal karetan la . ": "沒關係，你可以再給我兩個五元。",
    "be’an cu ci marimal karetan ni yaya’ i utux ṟinogan . ": "媽媽每星期給我五十元。",
    "sukun mu ka mapusal karetan . ": "我就存二十元。",
    "murkes cu rali’ la ga , maha’ payux ka sinku’ mu la . ": "我長大以後，就會有很多儲蓄。",
    "kumaṟal karirex ka sinsi’ mu ga , ana sunbabilak sunku payux rali’ la . ": "老師常說「積少成多」。",
    "cubay na ke’ kani . ": "這句話是真的。",
    "sa’ing rong na ka toke’i . ": "時鐘有兩支針。",
    "unruṟux kutux , purung kutux . ": "一支長，一支短。",
    "mataṟaṟil maskakiy ka rong unruṟux , makinhayuw maskakiy ka rong purung . ": "長針走得快，短針走得慢。",
    "maxilu’ mati’uṟit , ini’ pahnguw maskakiy . ": "從早上走到晚上，不停地走。",
    "yona maha , sanahri’i ka rex itan . ": "好像告訴我們，要愛惜時間。",
    "sibiniy cu tutux ga’aṟus na toke’i ni yaba’ mu . ": "爸爸買一支新手錶給我。",
    "rasrasun mu karirex . ": "我每天戴著它。",
    "tik tik ma hunaṟang . ": "發出滴滴的聲音。",
    "ana cu maki’ gako’ lu magiy moṟow . ": "不論上學還是回家。",
    "yona nel pasba’ kinang pacungus ci wagi’ . ": "好像隨時在提醒我要準時。",
    "sasan matṟu wagi’ tatuli’un ci ni yaya’ mu . ": "上午六點，媽媽叫我起來。",
    "matabalboli’ paston ci mami’ cakan na rex ka hiya’ . ": "中午十二點，她忙著煮午餐。",
    "tugal wagi’ ga musa’ sunbaba’ tuminu’ yatan mu . ": "下午三點，她到我阿姨家學習織布。",
    "cacka’ na bangi’ , cel ming ci babingun na moṟow na . ": "夜深了，她還在做家事。",
    "sa’aring sasan tehuk malahngan , ini’ bah mahnguw . ": "從早上到晚上，她從來不休息。",
    "matabuk caṟung ka yaya’ hiya’ . ": "媽媽真的很辛苦。",
    "malapṟow la mit ni Watan . ": "Watan有十隻羊，",
    "halan ni pakani’ ci kaman karirex ka mit ni . ": "他每天讓羊在草地上吃草。",
    "utux , sa’ing , tugal , paṟat , ṟamagal , matṟu , mapitu , maspat , ma’iru’ , ungat kutux la . ": "一、二、三、四、五、六、七、八、九，少了一隻。",
    "inah haṟi malahang , hita cel inu’ ? ": "趕快去找，看看在哪裡？",
    "nel lon la , kuba’ mintala’ing bukuy na uṟati’ . ": "找到了，原來躲在大石頭的後面。",
    "sunkisli’ pakaṟek malahngan ka kuya’ . ": "蛇喜歡在晚上出現。",
    "maki’ haṟi cika mahahuṟi’ lu uṟati’ inuxul ka hiya’ . ": "牠經常躲在那潮濕的地方和石頭堆裡。",
    "mingaha’ ka ngawa’ la ga , ṟaṟihung magiy ka olit lu apatuṟ la . ": "只要張開嘴，老鼠和青蛙都很難逃開。",
    "kinranasan tikiy taxan ka ṟapiriy . ": "蝴蝶真美麗。",
    "ni kakumay ci ka yuyuk hang . ": "牠原來是一隻毛毛蟲。",
    "micuw ga , nel malukus ci ramas taxan na lukus la . ": "現在，牠穿著美麗的衣服。",
    "cel mulaka’ ci ka maspapuruy na ṟapak . ": "在花叢裡飛來飛去。",
    "katox haṟi’ iya’ patiruṟi’ ci nakarit . ": "小心別被蜘蛛網住了。",
    "utux rex , suncapṟang ci ong ka ṟungiy . ": "有一天，猴子逗穿山甲。",
    "pasaxilon na ṟungiy ka baling , ki matata’ ka ong ma . ": "放火燒洞穴，想要使穿山甲出來。",
    "inu’ wal muṟaṟing maculing ci yotas ka ṟana’ . ": "沒想到火越燒越大。",
    "hiya’ nak ka culingan ci uten . ": "燒到牠自己的屁股。",
    "sa’aring ki matanah ka uten na ṟungiy la . ": "從那時候猴子的屁股就變成紅色的了。",
    "ba’ su’ kumaṟal ci ke’ na Plngawan ? ": "你會講萬大泰雅語嗎？",
    "ba’ cu tikiy aṟ , nel cu sunbaba’ na . ": "我會一點點，我正在學。",
    "sinbaba’ su’ inu’ ka ke’ na Plngawan ? ": "你在哪裡學萬大語呢？",
    "sinbaba’ cu gako’ . ": "我在學校學。",
    "ramas sababa’an ka ke’ na Plngawan ? ": "萬大語好學嗎？",
    "ramas sababa’an lu sunkakaru’ caṟung uṟi . ": "很好學也很有趣。",
    "ba’ su’ kumaṟal caṟung ci ke’ na Plngawan la ong . ": "那你很會講萬大語了喔。",
    "Yencumin mamu cimu ? ": "你們是原住民嗎？",
    "ho’ wa , Yencumin min cami . ": "是的，我們是原住民。",
    "Bunun mamu cimu ? ": "你們是布農族嗎？",
    "aṟat , Itaṟal min minoh Plngawan . ": "不是，我們是來自萬大的泰雅族。",
    "masnawaṟaw Itaṟal Plngawan ka alang min . ": "我們村子裡的人大多是萬大泰雅族。",
    "ita’ Itaṟal hiya’ ga , maki’ ragex haṟi’ kora’ . ": "我們泰雅族大部份都住在高山。",
    "ba’ caṟung kumaṟal ci insa’ na kinabkisan ka yutas . ": "祖父很會講故事。",
    "matatama’ cu yahu’ na kahuni’ , manapung ci ke’ ni yutas kumaṟal ci insa’ na kinabkisan . ": "我常常坐在樹下聽祖父講故事。",
    "ba’un ni kora’ ka sunkakaru’ na insa’ . yona ka , minsa’aring inu’ babuw raxal ? minanoh inu’ ka ci’uli’ ? ": "他知道許多精采的故事，例如世界怎麼樣開始？還有人類從哪裡來？",
    "ana ramas ana sunṟakeh kisli’ , kisli’ mu kora’ ka insa’ hani . ": "不論是快樂的故事或是悲傷的故事，我都很喜歡。",
    "ming cu lu’ingci , silu’ing mu ka ke’ kinaṟal ni yutas . ": "我用錄音機錄下祖父講的故事。",
    "bale’ min magaluw manapung ci intana’an mu . ": "我和我同學很專心的聆聽。",
    "ima’ ka galengan sunbale’ ka nawilung hiya’ ? ": "誰發明了電話？",
    "cel inu’ ka moṟow tinogal babawi’ caṟung babuw raxal ? ": "世界最高的大樓在哪裡？",
    "paskisli’ na amol ka ucuyx ? ": "魚用什麼呼吸？",
    "hunco’ ka pasbalung ka kaṟal hiya’ ? ": "天空為什麼會打雷？",
    "halan ta’ malahang inu’ kora’ ka ke’ papanaṟit ta’ ci a’usa’ hani ? ": "這些問題的答案要去哪裡找？",
    "cel patas , kunangṟat lunpuw patas la ga muhuṟow ka ba’un ta’ la . ": "在書裡，勤讀書可以讓我們增加知識。",
    "linpagan su’ kutux ka patas Haripot hani’ la ? ": "你讀過哈利波特這一本書嗎？",
    "linpagan mu , ramas caṟung taxan ka patas Haripot hani . ": "我讀過，這一本哈利波特的書很好看。",
    "pakaciki saku’ ci patas hani’ aw ? ": "這一本書借我好嗎？",
    "ungat kinang , ba’un mu ga kelan ka Yukan hiya’ . ragan misu kuncik ga . ": "我沒有，我知道Yukan有，我可以幫你借。",
    "bahbah su’ caṟung , minlu sini pakacikan ga , sibi’ kinang kay . ": "真的謝謝，如果他借給你，請你拿給我。",
    "ho’ , ga masu’ su’ matox la ga , aska’ isu’ nak musa’ mi’ Yukan la aṟ . ": "好的，不過看完的時候，你必須自己還給Yukan喔。",
    "minsa’ min babinarun patas hiṟa’ cami ci intana’an mu . ": "昨天我和同學一起到書店去。",
    "makminiy min ci cuten lu patas insa’ na ke’ . ": "我們都想買字典和故事書。",
    "kuba’ nak mintana’ ka bininiy min cuten . ": "結果我們買了相同的字典。",
    "ho’ ga , ini’ pintana’ ka patas bininiy min ci insa’ na ke’ . ": "但是，我們買的故事書卻不同。",
    "amol ka bininiy ni hiya’ ga , Antusung tonghwa , bininiy mu kung ga Iso iyen . ": "他買的是《安徒生童話》，我買的是《伊索寓言》。",
    "ana ini’ pintana’ ka patas bininiy ga , mintana’ ka pila’ bininiy hiya’ . ": "雖然買的書不同，但是價錢剛好相同。",
    "nel cu sunbaba’ matas ci zi . ": "我在練習寫字，",
    "umixul cu ci kakaba’ . ": "我好希望能趕快學會。",
    "ba’ cu matas ci zi la ga , ": "當我學會寫字的時候，",
    "mpapatas cu ci tegami’ na’utux asuṟan mu malikuṟ cel tuhya’ . ": "要寫信給遠方的表哥。",
    "cel mumaṟah tuhya’ , lunglungun mu caṟung . ": "他到遠地工作，我很想念他。",
    "ya waṟal hunco’ buse’ ingkaṟalan hani la ? ": "不知道他這幾年過的怎麼樣？",
    "na’utux asuṟan , ramas su’ , ": "表哥，你好，",
    "waṟal mu galun soni’ ka tegami’ , pa’asun mu caṟung . ": "今天接到你的信，我非常高興。",
    "bini’ su’ ci buṟating utux ka tugal patas , kisli’ mu caṟung . ": "上個月你送給我的三本書，我都很喜歡。",
    "mpa’alax su’ pasba’an ci ke’ la ma , mpusinsi’ su’ la . ": "聽說你畢業了，就要成為老師了。",
    "paka’angṟat cu lunpuw patas , ": "我要努力讀書，",
    "hita’ cu yoni isu’ , mpuramas na sinsi’ rali’ la . ": "希望和你一樣，將來做個優秀的老師。",
    "sipatas mu karirex ka inohan mu . ": "我每天寫日記。",
    "bali’un mu matas ka inohan mu karirex , ": "我把每天發生的事記下來，",
    "yo nani ga , anak sunbaba’ matas ci zi . ": "這樣不但可以練習寫字，",
    "sunbaba’ ci kinṟanux na linlungan mu uṟi . ": "也可以培養我的耐心。",
    "payux ka sunraramat na inohan cel ci ka pintasan mu . ": "日記裡有許多我的回憶，",
    "babali’un mu sunrahuw sunku’ . ": "我要好好的保存它。",
    "magaṟagu’ la lukus ka mpasatu’ ci tegami’ , ": "郵差穿著綠色的衣服，",
    "musa’ matu’ karirex ci tegami’ naha , ": "每天替人們送信，",
    "ana umolax , ana bale’ kaṟal , ": "不論雨天或晴天，",
    "satuxan ni musa’ matu’ ututux moṟow . ": "他把信一封一封送到每一家，",
    "ma’as kora’ la cici’uli’ wal magal ci tegami’ . ": "人們收到了信都很高興。",
    "ma’as nak linlungan ni ka mpasatu’ ci tegami’ uṟi . ": "郵差的心裡也感到很高興。",
    "mapanga’ ta’ ci asinuw minoh nanahi’ ga , apulen ta’ ka raral . ": "我們的族人去打獵，會把獵物分享給親友。",
    "moh matisal ka raral minoh tuhya’ ga , sipaston ta’ ci ramas caṟung nani’un . ": "遠方的朋友來拜訪，主人會把最好的食物拿出來。",
    "masasli’ cumun ci amutux ka alang ga , cungxu’ rangil ruma’ , sumisi ci aguw lu pakaruw ci baṟok ruma’ . ": "部落裡舉行祭典，有人搗麻糬，有人釀小米酒，有人殺豬。",
    "kani nak ka gagaṟux na kinabkisan ta’ rali’ . ": "這是我們的傳統生活習慣。",
    "ke’ na nabkis ga , “ mawas ka apatuṟ ga mpawalax ka kaṟal , matatama’ ka ṟulung ga mpakasot ka kaṟal . ” ": "老人常說：「蛙鳴降雨，雲止天晴。」（諺語）",
    "ke’ hani ga , kinsa’ ni maha , ": "這句話的意思是：",
    "minlu pungan mawas gaben ka apatuṟ ga , pawalax caṟung ka kaṟal tagicuxan . ": "如果傍晚聽見蛙鳴，那麼隔天真的會下雨。",
    "minlu matatama’ ka ṟulung ga , mpakasot ka kaṟal la . ": "如果看見白雲不浮動，那麼天氣一定晴朗。",
    "sinli’ ci kinuba’ minoh kinnabkisan ka ke’ hani . ": "這是祖先生活經驗的累積。",
    "ana ini’ tanabuy ruma’ ka ci’uli’ ga , malaulu’ cubay aṟ . ": "雖然有的人不相信，但是真的很準（靈）。",
    "pasba’an mini sunbale’ ci lubuw ni sinsi’ min soni’ . ": "今天老師教我們製作口簧琴。",
    "amol ka lubuw hiya’ ? ": "什麼是口簧琴？",
    "lu’ing nak tikiy na nabkis rali’ wa , sicilak ci totah sunbale’ . ": "它是我們祖先的智慧，是用竹片做成的。",
    "aska’ kanon la palubuw ka lubuw hiya’ ? ": "什麼時候可以吹奏口簧琴？",
    "ana kanon ka malubuw hiya’ , umabas i ini’ pumaṟah hang . ": "任何時候都可以，尤其在農閒的時候。",
    "minlu maxu’il ka raral ga , ini’ palubuw hang . pisani’ kani ma ka nabkis . ": "但是如果家裡有親人去世，就不能吹奏，老人說這是觸犯禁忌。",
    "kelan na nasali’ , kuhu’ lu sasakawen ka alang min . ": "我們的部落有木屋、穀倉和瞭望台。",
    "patasasi’ lu pahulhul itan ka nasali’ . ": "工寮給我們乘涼和取暖。",
    "sukun naha’ ci pinmuhi’ ka kuhu’ hiya’ , sihatuṟ ci akuri’ mani’ na olit . ": "穀倉用來放農作物，防止被老鼠偷吃。",
    "maki’ kakaṟuk na alang ka sasakawen hiya’ , sikatox ci kakaṟuk na paris . ": "瞭望台在部落的入口，用來觀察敵人（外族）的動靜。",
    "kani ka kinlalayan tatogal na ita’ Itaṟal . ": "這是我們泰雅族的傳統建築。",
    "cel sebeh na alang min ka Hori’ hiya’ . ": "距離部落不遠的地方是埔里。",
    "kelan na sobay , yubing lu moṟow na ising . ": "那裡有商店、郵局和醫院，",
    "anak ta’ musa’ miniy ci babinarun sobay ki . ": "我們可以到商店那裡買東西。",
    "anak musa’ pasku’ ci pila’ yubing , magal ci pila’ pinsaku’ lu pusa’ ci tegami’ . ": "也可以到郵局存錢，領錢和寄信。",
    "minlu muxal ga , anak ta’ musa’ paktox moṟow na ising . ": "如果生病了，可以到醫院看病。",
    "kani ka muṟaṟing sabalbale’ na binah micuw ka kinanuxan ta’ la . ": "這些現代的設施讓我們的生活更方便。",
    "kabhul sa’ing kora’ ka cici’uli’ Yencumin nel maki’ Taywan hani . ": "原住民的人口佔台灣總人口的2％。",
    "cunka’ ka Yencumin nel maki’ alang nanahi’ . ": "有一半的原住民住在部落，",
    "macka’ na Yencumin ga cel maki’ alang banux la . ": "一半的原住民已經住在都市。",
    "yaka umabas payux la gaguṟagan papumahun tanux , sunṟaṟing ci ule’ minubah . ": "都市的工作機會比部落多，吸引很多年輕人。",
    "cel as kiki alang banux , mumaṟah , masuṟe’ lu marule’ . ": "他們在都市定居，工作，結婚和生子。",
    "kani ga , hun_gel ka ule’ na Yencumin mastuw lu murkes alang banux micuw la . ": "所以，現在有許多小原住民在都市出生和長大。",
    "sumetu’ hiya’ ga macacungus muhla’iy . ": "播種祭是冬末春初（寒假）的時候，",
    "kumaṟal ka yutas , “ rex na sumetu’ ci kaca ga , mahnguw moṟow kora’ ka ci’uli’ . ” ": "祖父說：「播種祭的時候部落的人全部要在家。」",
    "kuntatna’ la linlungan ka ci’uli’ mana’ ci ka sasetu’ . ": "大家同心期待播種祭，",
    "ana amol ini’ bingi ka babingun na moṟow . ": "在家什麼事都不能做，",
    "yona tuminu’ , pahpuy ci mami’ , sunaw ci kahuni’ lu cuma’is , ana rong ini’ bingi uṟi . ": "諸如編織，煮飯，砍木頭，縫衣服，連針也都不能拿，",
    "pinahpuy ci hira’ malahngan ka mami’ nani’un kira’ utux rex . ": "今天要吃的食物是凌晨以前煮的，",
    "mana’ ci ke’ ramas naka mpasetu’ . ": "等待祭司的指示，",
    "minlaṟang tehuk gaben ka mpasetu’ la ga , ma’as kora’ ka ci’uli’ alang la . ": "傍晚祭司好不容易到達了，全部落的族人才高興。",
    "masasli’ kora’ ka ci’uli’ alang i paslakotas , pakaruw min ci wanux lu baṟok . ": "我們祭祖時部落的人都聚集在一起，我們會殺牛和豬，",
    "pagalengan naha’ pakaṟal ka nabkis gagalan naha’ ci ke’ . ": "他們會讓長者先說話，",
    "cipe’an naha’ tikiy kora’ ka hi’ na asinuw . ": "他們把所有的肉都切一點兒，",
    "yoka nabkis ka maras ci cinpi’ na asinuw lu aguw , ": "讓長者拿著切過的肉和酒，",
    "muti’ nak musa’ paslakotas , ": "自己一個人去呼叫祖靈，",
    "sipasbabukuy ni pabuling ka asinuw kinut lu aguw . ": "將切過的肉和酒往背後丟。",
    "“ ana mamu minoh inu’ ? awah mani’ kora’ lakkotas , iya’ min paktaxi ci kaṟakexan , babuw ni la ga pasbabali’iy kora’ ka ule’ min minubah . ” ": "「祢們無論從哪裡來？祖靈啊一起來享用，不要讓我們看到災害，未來讓我們的子孫能夠很平安。」",
    "mala’agal ka macacungus ga masuṟe’ sun na cami Plngawan . ": "我們Plngawan說結婚，就是masuṟe’。",
    "masuṟe’ ka alang ga , yotas na a’usa’ utux moṟow sun . ": "部落裡有人結婚，是整個家族的大事。",
    "malikuṟ la sunrama’ kora’ ka asinuw lu aguw turakis , pasasli’ ci raral la . ": "新郎家裡會準備山豬肉和小米酒宴請親友。",
    "pagagobun naha’ ka mala’ulu’ hang lu aska’ mayayuw ci pinbabiniy . ": "新人除了要喝同心酒之外，還要互相交換定情物。",
    "masu’ pasaṟit ka nabkis la ga , parasan naha’ ci ke’ ramas la . ": "族長訓話完，就會給他們祝福。",
    "meta’ na pinsaba’an min rex soni’ . ": "今天是我們畢業的日子。",
    "malawa’ ci nabkis ka gako’ paruruw ci inrakes na ule’ . ": "學校請長老為我們舉辦成年禮。",
    "pacapangun min naha’ cunbu’ panelu’ , lu pakurusan ci uṟati’ na nanabkis ka uten min . ": "長老讓我們比賽射箭，用石片刮傷我們的屁股。",
    "hika maṟuk ci ka pincungus ka panelu’ ga , abuṟingan ci puting lu tokan na nabkis . ": "如果射中的學生，長老才能贈與山刀和背簍。",
    "rumuruw caminan ka nabkis mi’ ci ke’ ramas , ka’angṟat ci a’usa’ mamu ma . ": "長者為我們祈福，並且勉勵我們做事要認真。",
    "pungan mawas la ga , mastautux min magiy gako’ , masa’usa’ nak ci ga’aṟus na kinanuxan la . ": "驪歌響起，我們一個個走出學校，邁向新的人生。"
}